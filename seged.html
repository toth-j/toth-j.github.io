<h1 id="segéd-1.0">Segéd 1.0</h1>
<h2 id="mire-való-a-program">Mire való a program?</h2>
<p>A program segítségével bármelyik Windows programban rövidítéseket
    használhatsz, hogy kevesebbet kelljen gépelned. A rövidítéseket egy
    szöveges fájlban (<em>sajat.txt</em>) adhatod meg.</p>
<p>Ezen kívül van még néhány funkció a munkád megkönnyítéséhez.</p>
<h2 id="telepítés">Telepítés</h2>
<p>A program magyar nyelvű Windows 10/11 operációs rendszeren
    működik.</p>
<p>A program futtatásához sükség van az AutoHotkey programra, amelyet a
    <a href="https://autohotkey.com/download/ahk-install.exe">https://autohotkey.com/download/ahk-install.exe</a>
    címről tölthetsz le. A telepítésnél válaszd az <strong>ANSI 32-bites
        kódolást</strong>!
</p>
<p>Ezután a Segéd program futtatásához egy tetszőleges mappába be kell
    másolnod a fájlokat. A programot a <em>seged.ahk</em> fájllal indíthatod
    el.</p>
<p>Indítás után megjelenik a program ikonja (Kék háttéren egy fehér S
    betű) az értesítési területen, a képernyő jobb alsó sarkában. Ha a
    Windows automatikusan elrejti az ikont, visszahúzhatod az egérrel az
    értesítési területre.</p>
<p>A program <strong>menüjének</strong> megjelenítéséhez kattints a jobb
    egérgombbal a program ikonjára, vagy nyomd meg a Win+Y billentyűket! A
    menü eltüntetéséhez kattints a bal gombbal tetszőleges helyre, vagy
    nyomd meg az Esc billentyűt! Duplán az ikonra kattintva a rövidítéseket
    tartalmazó <em>sajat.txt</em> fájl jelenik meg.</p>
<p>Ha azt szeretnéd, hogy a program a Windows betöltésekor
    <strong>automatikusan</strong> elinduljon, a menüben kapcsold be az
    Automatikus indítás menüpontot.
</p>
<p>Ha áthelyezed a programot egy másik mappába, kapcsold ki, majd újra
    be az Automatikus indítást (másképp nem fog működni)! Ha újabb
    programváltozatot telepítesz, a régi változat menüjében kapcsold ki az
    automatikus indítást, lépj ki a programból, majd indítsd el az új
    változatot és kapcsold be ezen az Automatikus indítást!</p>
<h2 id="rövidítések-használata">Rövidítések használata</h2>
<p>Saját rövidítéseidet a <em>sajat.txt</em> fájlban tárolja a program.
    Ezt megnyithatod a menü Rövidítések parancsával, duplán a program
    ikonjára kattintva, a Ctrl+Win+szóköz billentyűkkel vagy közvetlenül a
    fájlkezelőből is.</p>
<p>A sajat.txt fájlban a rövidítések ilyen formában vannak:<br />
    ::pl::például</p>
<p>A bal oldali rész a rövidítés, a jobb oldali pedig a
    behelyettesítendő szöveg. Ha bármilyen programban beírod a rövidítést és
    utána tabulátort, akkor a rövidítés helyére a teljes szöveg kerül, és a
    kurzor az utolsó szó végén fog állni. (A tabulátor nem íródik be.)</p>
<p>Soronként egy rövidítést adhatsz meg. Ha több soros szöveget
    szeretnél rövidíteni, a sortörések helyett írd be az {Enter} szöveget.
    Például:<br />
    ::kji::Kis János{Enter}igazgató</p>
<p>Tetszőleges számú rövidítést megadhatsz. Célszerű ABC sorrendbe
    rendezni őket, hogy áttekinthetőbb legyen a lista. Ha sok rövidítés van,
    csoportokba is szervezheted őket, de ügyelj arra, hogy ugyanaz a
    rövidítés ne forduljon elő kétszer. (Ilyenkor csak az első működik.)</p>
<p>A pontosvesszővel kezdődő sorok megjegyzések, a működést nem
    befolyásolják.</p>
<p>A rövidítések megadása után el kell menteni a sajat.txt fájlt, majd
    újra be kell tölteni a seged.ahk programot. (Válaszd a menüből az
    Újratöltés parancsot!)</p>
<h2 id="program-mappájának-megnyitása">Program mappájának
    megnyitása</h2>
<p>Ehhez válaszd a második menüpontot: Program mappája</p>
<h2 id="dokumentáció">Dokumentáció</h2>
<p>A <strong>Súgó</strong> parancs (Ctrl+Win+F1) egy rövid összefoglalót
    jelenít meg a program használatáról egy szöveges fájlban. A
    <strong>Leírás</strong> parancs (Ctrl+Win+F2) ezt a leírást jeleníti
    meg. A könnyebb tájékozódás érdekében célszerű bekapcsolni a navigációban a
    címsorok megjelenítését.
</p>
<p>A <strong>Névjegy</strong> a program névjegyét és a gép adatait
    (gépnév, felhasználónév, Windows változat) jeleníti meg.</p>
<h2 id="felfüggesztés-újratöltés-kilépés">Felfüggesztés, újratöltés,
    kilépés</h2>
<p>Bár a programot úgy terveztem, hogy ne ütközzön a Windows és más
    programok billentyűkombinációival, előfordulhat, hogy ideiglenesen fel
    szeretnéd <strong>függeszteni</strong> a működését. Ezt kétféleképpen
    teheted meg:</p>
<ul>
    <li>
        <p>A jobb egérgombbal rákattintasz a program ikonjára és a
            Felfüggeszt parancsot választod.</p>
    </li>
    <li>
        <p>Megnyomod a Shift+Pause billentyűket.</p>
    </li>
</ul>
<p>A program ikonja mindkét esetben egy zöld négyzetre változik, benne
    egy fehér S betűvel, a menüben pedig pipa jelzi a felfüggesztést. A
    visszakapcsolás ugyanúgy történik, mind a szüneteltetés: vagy újra a
    Felfüggesztés parancsot választod a menüből, vagy megnyomod a
    Shift+Pause billentyűt.</p>
<p>Ha megváltoztatod a rövidítéseket, <strong>töltsd be újra</strong> a
    programot a menüből az Újratöltés paranccsal.</p>
<p>Ha <strong>ki szeretnél lépni</strong> a programból, akkor válaszd a
    program menüjéből a Kilépés parancsot, vagy nyomd meg a Ctrl+Win+Q
    billentyű­kombinációt. Ezután még meg is kell erősítened kilépési
    szándékodat.</p>
<p>Remélem, hogy a kilépést ritkán fogod választani . A Windows
    leállítása vagy kijelentkezés előtt sem szükséges kilépni a programból.
    Futás közben kb. 2 MB memóriát foglal el.</p>
<h2 id="egyebek">Egyebek</h2>
<p>Alsó <strong>idézőjelet</strong> a ctrl+win+ö, felső
    <strong>idézőjelet</strong> a ctrl+win+ü billentyűkkel írhatsz be.
</p>
<p>Ha a numerikus billentyűzeten a tizedesvessző helyett
    <strong>tizedespontot</strong> szeretnél írni, nyomd meg a
    ctrl+win+(num), billentyűket! Az eredeti állapotot ugyanezzel a
    billentyűkombinációval tudod visszaállítani.
</p>
<h2 id="a-programról">A programról</h2>
<p>A Segéd programot legjobb tudásom szerint készítettem, de
    természetesen előfordulhatnak benne hibák, ezért csak saját
    felelősségedre használd!</p>
<p>A program nem tartalmaz rosszindulatú kódot, és nem telepít fel semmi
    mást a számítógépedre.</p>
<p>A program használata teljesen <strong>ingyenes</strong>, eredeti
    formájában szabadon terjeszthető. Ha tetszik, ajánld ismerőseidnek!</p>
<p>A program nyílt forráskódú, <em>saját használatra</em> tetszőlegesen
    módosíthatod, de a módosított változatot nem terjesztheted. Kereskedelmi
    célra nem használhatod.</p>
<p>Ha hibát találsz benne, vagy javaslatod van, írj nekem a <a
        href="mailto:szoftverfejleszto2016@gmail.com">szoftverfejleszto2016@gmail.com</a>
    címre!</p>
<a href="index.html">Vissza a kezdő oldalra</a>